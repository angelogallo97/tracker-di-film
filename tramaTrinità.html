<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <link rel="stylesheet" href="trame.css" />
    <title>Trama</title>
  </head>
  <body>
    <div class="result-item">
      <div class="image-container">
        <img src="trinità.png" class="locandina" alt="Immagine del Film" />
      </div>
      <div class="content">
        <h1>Lo chiamavano Trinità</h1>
        <p>
          Trinità, pistolero abilissimo, pigro e sciatto, vaga nel deserto
          sdraiato su una treggia trainata dal suo cavallo. Giunto in una
          locanda, divora un'intera padella di fagioli e affronta due cacciatori
          di taglie ai quali sottrae un presunto assassino messicano ferito a un
          braccio. Continuando il suo viaggio, giunge in un paese dove trova suo
          fratello, corpulento e burbero ladro di cavalli chiamato Bambino,
          nelle insolite vesti di sceriffo. Bambino si trova alle prese con tre
          uomini armati che gli impongono di liberare di prigione un loro amico,
          colpevole di aver violentato una donna, moglie del giudice che lo
          dovrà processare. Controvoglia, accetta lo scontro a fuoco ed uccide i
          tre mostrando la sua destrezza con la pistola tra il disappunto del
          maggiore Harriman, spietato allevatore locale. Dopo lo scontro,
          Trinità segue il fratello nel suo ufficio e gli chiede di aiutarlo ad
          estrarre la pallottola ancora conficcata nel braccio del messicano.
          Quest'ultimo, come anestesia, viene fatto ubriacare, quindi gli viene
          estratta la pallottola, viene medicato e infine messo in prigione. Una
          volta soli, Bambino racconta al fratello di essere da poco evaso, di
          aver incontrato il vero sceriffo del paese lungo il viaggio e,
          credendosi inseguito, di averlo azzoppato e derubato della stella.
          Continua il suo racconto dicendo che si è spacciato per il nuovo
          sceriffo del paese in attesa dell'arrivo dei suoi complici, Faina e il
          Timido, con i quali ha intenzione di recarsi in California per
          compiere nuovi furti di bestiame. Chiude infine il suo monologo
          manifestando a Trinità di non essere affatto contento del suo arrivo,
          conoscendo le sue doti di guastafeste. Subito dopo entra in ufficio
          Jonathan Swift, il segretario tuttofare dello sceriffo, che lo informa
          che nel saloon gli uomini del maggiore hanno aggredito per l'ennesima
          volta due membri di una pacifica comunità di mormoni insediatisi nella
          zona. Bambino si reca al saloon per intimare a muso duro ad Harriman e
          ai suoi uomini di lasciare in pace gli agricoltori. Tornati in
          ufficio, Bambino spiega a Trinità che lo spregevole maggiore vorrebbe
          cacciare i mormoni dal loro ricco pascolo per impossessarsene e farvi
          prosperare la sua mandria di cavalli. Bambino prova a convincere
          Trinità a dargli una mano ma quest'ultimo per pigrizia rifiuta.
          Nonostante l'avvertimento dello sceriffo, il maggiore fa visita alla
          comunità dei mormoni minacciando il loro capo, Tobia, e facendo
          abbattere dai suoi uomini una casa in costruzione. Più tardi in paese
          un altro mormone, accompagnato da due ragazze della comunità, Sarah e
          Giuditta, viene malmenato da due uomini di Harriman. Trinità
          interviene in sua difesa, pesta sonoramente i due prepotenti scagnozzi
          del maggiore e ne ferisce altri due con la pistola. Quando Bambino
          viene a sapere dell'accaduto, s'infuria e cerca di cacciarlo dal paese
          ma poi, sotto ricatto, è costretto a nominarlo vicesceriffo. Forte
          della carica appena ricevuta, il giovane pistolero si mette nuovamente
          contro gli uomini del maggiore, provocandoli ma lasciando che sia solo
          Bambino a prendere parte alla scazzottata dalla quale esce facilmente
          vincitore. Il giorno seguente i due fratelli fanno visita agli
          agricoltori mormoni. Tobia li invita a pranzo ma, prima che comincino
          a mangiare, vengono bruscamente interrotti dal bandito messicano
          Mezcal e dalla sua banda di rozzi fuorilegge. Essi sono soliti
          aggredire la pacifica comunità per schernirli e per estorcere pasti
          gratis. Quando viene a sapere che i mormoni non hanno del vino da
          offrire, Mezcal si infuria e comincia a schiaffeggiarli uno dopo
          l'altro. Arriva il turno di Bambino, scambiato da Mezcal per un
          mormone: lo schiaffeggia senza che Bambino se ne dia minimamente per
          inteso e viene steso da quest'ultimo con due poderosi pugni in testa.
          Mezcal, tramortito, è costretto ad andarsene con la coda fra le gambe.
          Per liberarsi dello sceriffo e del suo vice, Harriman recluta due
          pistoleri professionisti. Trinità li incontra nell'emporio di
          proprietà del maggiore e, a suon di pistolettate, li costringe a
          fuggire in mutande. Harriman, furioso, minaccia i due fratelli di
          future conseguenze. Come se non bastasse, Bambino viene a sapere che
          il vero sceriffo del paese è sulle sue tracce. Preoccupato dei guai
          all'orizzonte e stanco del fratello attaccabrighe, Bambino lo
          costringe a lasciare il paese. Trinità si reca dai mormoni e decide di
          rimanere con loro, invaghito di Sarah e Giuditta. Qui viene a sapere
          che il maggiore intende allearsi con la banda di Mezcal per liberarsi
          degli agricoltori. Presso la comunità arrivano, stanchi per il
          viaggio, Faina e il Timido che sono alla ricerca di Bambino. Anch'essi
          hanno incontrato lungo il viaggio il vero sceriffo del paese e hanno
          finito con l'azzoppargli anche l'altra gamba. Trinità accompagna i due
          nuovi arrivati da Bambino: gli chiede di aiutare gli agricoltori e gli
          promette che si toglierà per sempre di torno stabilendosi presso di
          loro. In vista dell'attacco, Trinità, Bambino, Faina e il Timido
          addestrano i mormoni a difendersi senza l'uso di armi da fuoco.
          Durante gli addestramenti Emiliano, un uomo di Mezcal, nascosto tra le
          colline, viene scoperto a spiare e viene catturato: con la pistola
          puntata dentro a una narice, egli confessa che Harriman ha promesso ai
          banditi messicani venti dei suoi cavalli in cambio dell'aiuto a far
          sgomberare i mormoni. Bambino e i suoi complici, travestiti da
          messicani e spacciandosi per quelli che devono prendere i venti
          cavalli, rubano in realtà l'intera mandria del maggiore nascondendola
          fra il bestiame dei mormoni. Il giorno dell'attacco il maggiore e
          Mezcal, con i rispettivi uomini, vanno dai mormoni con cattive
          intenzioni. Con un abile stratagemma, Bambino e Trinità li disarmano:
          lo scontro si trasforma in una colossale scazzottata che vede
          vincitori Trinità, Bambino con la sua banda e gli agricoltori. Una
          volta sconfitti gli aggressori, Bambino, Faina e il Timido recuperano
          i cavalli rubati al maggiore ma scoprono che, con il consenso di
          Trinità, i mormoni li hanno marchiati divenendone i proprietari.
          Furibondo, Bambino si allontana con i suoi complici risparmiando la
          vita di Trinità, rimasto con i mormoni, solo per il legame di sangue
          che li lega sebbene egli cominci a nutrire qualche dubbio. Tobia tiene
          il discorso di benvenuto per il nuovo membro della comunità. Ma il
          giovane pistolero, udito che lo attendono la circoncisione e una vita
          di duro lavoro, preghiera e sacrifici, cambia rapidamente idea.
          Trinità scappa via e raggiunge il fratello e la sua banda. Bambino,
          diretto in California, gli intima di andarsene indicandogli di
          prendere la direzione diametralmente opposta alla sua. Poco dopo
          arriva da Trinità, rimasto solo, un uomo con una stella sul petto e
          due stampelle: è il vero sceriffo del paese, a caccia di Bambino e
          della sua banda. Trinità, dopo avergli indicato la via che ha
          intrapreso Bambino, si sdraia sulla sua treggia e, disubbidendo al
          fratello, si mette anch'egli in viaggio verso la California.
        </p>
      </div>
    </div>
    <script src="film.js"></script>
  </body>
</html>
